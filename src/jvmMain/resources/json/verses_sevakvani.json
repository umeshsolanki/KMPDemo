[
    {"verseNumber": "1. श्रीहित जस विलास", "verseText": "श्रीहरिवंश-चन्द्र शुभ नाम । सब सुख सिन्धु प्रेम रस धाम ।\n जाम-घटी बिसरै नहीं ॥\n यह जु पर्यौ मोहि सहज सुभाव। श्रीहरिवंश नाम रस चाव ।\n नाव सुदृढ़ भव तरन कौं ॥\n नाम रटत आई सब सोहि। देहु सुबुद्धि कृपा करि मोहि।\n पोहि सुगुन माला रचौं ॥\n नित्य सुकंठ जु पहिरौं तास। जस बरनौं हरिवंश विलास ।\n श्रीहरिवंशहि गाइ हौं ॥1॥\n \n श्रीवृन्दावन वैभव जिती। बरनत बुद्धि प्रमानौ किती ।\n तिती सबै हरिवंश की ॥\n सखी-सखा क्यौं कहौं निवेर। तौ मेरे मन की अवसेर ।\n टेरि सकल प्रभुता कहौं ॥\n हरि-हरिवंश भेद नहिं होइ। प्रभु ईश्वर जानें सब कोइ ।\n दोइ कहे न अनन्यता ॥\n विश्वम्भर सब जग आभास। जस बरनौं श्रीहरिवंश विलास ।\n श्रीहरिवंशहि गाइ हौं ॥2॥\n \n जन्म-कर्म गुण रूप अपार। बाढ़ै कथा कहत विस्तार ।\n बार-बार सुमिरन करौं ॥\n हौं लघु मति जु अन्त नहिं लहौं। बुद्धि प्रमान कछू कथि कहौं ।\n रहौं शरण हरिवंश की ॥\n सोधौं कहि मोहि केतिक मती। जस बरनत हारै सरस्वती।\n तिती सबै हरिवंश की ॥\n देहु कृपा करि बुद्धि प्रकाश। जस बरनौं श्रीहरिवंश विलास ।\n श्रीहरिवंशहि गाइ हौं ॥3॥\n\n कलियुग कठिन वेद विधि रही। धर्म कहूँ नहिं दीखत सही । \n कही भली कोउ ना करै ॥\n उदवस विश्व भयौ सब देस । धर्म-रहित मेदिनी-नरेस ।\n म्लेच्छ सकल पहुमी बढ़े ॥\n सब जन करहिं आधुनिक धर्म। वेद विहित जानैं नहिं कर्म ।\n मर्म भक्ति कौ क्यौं लहैं।\n बूड़त भव आवै न उसास। जस वरनौं हरिवंश विलास। \n श्रीहरिवंशहि गाइ हौं ॥4॥ \n\n धर्म-रहित जानी सब दुनी। म्लेच्छन भार दुखित मेदिनी।\n धनी और दूजौ नहीं ॥ \n करी कृपा मन कियौ विचार । श्रुतिपथ बिमुख दुखित संसार ।\n सार वेद-विधि उद्धरी ॥\n सब अवतार भक्ति विस्तरी। पुनि रस रीति जगत उद्धरी। \n कर्यो धर्म अपनौं प्रगट ॥\n प्रगटे जानि धर्म कौ नास। जस बरनौं हरिवंश विलास।\n श्रीहरिवंशहि गाइ हौं ॥5॥\n\n मथुरा मंडल भूमि आपनी। जहाँ ‘बाद’ प्रगटे जग धनी। \n भनी अवनि वर आप मुख ॥\n शुभ वासर शुभ ऋक्ष विचारि। माधव मास ग्यास उजियार।\n नारिनु मंगल गाइयौ ॥ \n तच्छिन देव-दुन्दुभी बाजिये। जै-जै शब्द सुरन मिलि किये। \n हिये सिराने सबनि के ॥\n तारा जननि जनक ऋषि व्यास । जस बरनौं हरिवंश विलास।\n श्रीहरिवंशहि गाइ हौं॥6॥\n\n श्रीभागवत जु शुक उच्चरी। तैसी विधि जु व्यास विस्तरी। \n करी नन्द जैसी हुती॥\n घर-घर तोरन बन्दनवार । घर-घर प्रति चित्रहिं दरबार।\n घर-घर पंच शब्द बाजिये॥\n घर-घर दान प्रतिग्रह होइ। घर-घर प्रति निर्तत सब कोइ ।\n घर-घर मंगल गावहीं॥\n घर-घर प्रति अति होत हुलास। जस बरनौं श्रीहरिवंश विलास। \n श्रीहरिवंशहि गाइ हौं ॥7॥\n\n निर्जल सजल सरोवर भये । उखटे वृक्षन पल्लव नये॥ \n दये सकल सुख सबनि कौं ॥\n असन शयन सुख नित-नित नये। अन्न सुकाल चहूँ दिशि भये।\n गये अशुभ सब विश्व के ॥\n म्लेच्छ सकल हरि जस विस्तरहिं।परम ललित बानी उच्चरहिं।\n करहिं प्रजा पालन सबै॥\n अपनी-अपनी रुचि बस वास। जस बरनौं हरिवंश विलास ।\n श्रीहरिवंशहि गाइ हौं ॥8॥\n\n चलहिं सकल जन अपने धर्म । ब्राह्मण सकल करहिं षट् कर्म। \n भर्म सबनि कौ भाजियौ ॥\n छूटि गई कलियुग की रीति । नित नित नव-नव होत समीति।\n प्रीति परस्पर अति बढ़ी ॥\n प्रगट होत ऐसी विधि भई । सब भवजनित आपदा गई।\n नई-नई रुचि अति बढ़ी ॥\n सब जन करहिं धर्म अभ्यास । जस बरनौं हरिवंश विलास।\n श्रीहरिवंशहि गाइ हौं ॥9॥ \n\n बाल विनोद न बरनत बनहिं । अपनौं सौ उपदेशत मनहिं ।\n गनहिं कवन लीला जिती ॥\n सब हरि-सम गुण-रूप अपार । महापुरुष प्रगटे संसार।\n मार विमोहन तन धर्यौ ॥ \n छिन न तृपित शुभ दर्शन आस। दुलरावत बोलत मृदु हास ।\n व्यासमिश्र कौ लाड़िलौ ॥\n मुदित सकल नहीं छाँड़त पास। जस बरनौं हरिवंश विलास । \n श्रीहरिवंशहि गाइ हौं ॥10॥\n\n अब उपदेश भक्ति कौ कह्यौ । जैसी विधि जाके चित रह्यौ ।\n लह्यौ जु मन वांछित सफल ॥\n सब हरिभक्ति कही समुझाइ । जैसी-जैसी जाहि सुहाइ । \n आइ सकल चरणन भजे ॥\n साधन सकल कहे अविरुद्ध। वेद-पुरान सु आगम शुद्ध ।\n बुधि विवेक जे जानहीं ॥\n समुझ्यौ सबन सु भक्ति उजास । जस बरनौं हरिवंश विलास।\n श्रीहरिवंशहि गाइ हौं ॥11॥\n\n अब अवतार भेद तिन कहे। सकल उपासक तिन मन रहे॥\n कहे भक्ति साधन सबै ॥\n मथुरा नित्य कृष्ण कौ वास । निशि-दिन श्याम न छाँड़त पास। \n तासु सकल लीला कही ॥\n कही सबनि की एकै रीति । श्रवन-कथन सुमिरन परतीति।\n बीति काल सब जाइयौ ॥\n उपज्यौ सबनि सुदृढ़ विश्वास। जस बरनौं हरिवंश विलास। \n श्रीहरिवंशहि गाइ हौं ॥12॥\n\n अब जु कही सब ब्रज की रीति । जैसी सबन नन्द-सुत प्रीति। \n कीर्ति सकल जग विस्तरी ॥ \n बाल चरित्र प्रेम की नींव । कहत- सुनत सब सुख की सींव ।\n जीवन ब्रज-वासिनु सफल ॥\n ब्रज की रीति सु अगम अपार । विस्तरि कही सकल संसार ।\n कारज सबहिनु के भये ॥\n ब्रज की प्रीति-रीति अनियास। जस बरनौं हरिवंश विलास।\n श्रीहरिवंशहि गाइ हौं ॥13॥\n\n जेहि विधि सकल भक्ति अनुसार। तैसी विधि सब कियौ विचार।\n सारासार विवेकि कैं॥ \n अब निजु धर्म आपनौं कहत । तहाँ नित्य वृन्दावन रहत।\n बहत प्रेम-सागर जहाँ ॥ \n साधन सकल भक्ति जा तनौं । निजु वैभव प्रगटत आपनौं।\n भनौं एक रसना कहा॥\n श्रीराधा युग चरण निवास। जस बरनौं हरिवंश विलास।\n श्रीहरिवंशहि गाइ हौं ॥14॥\n\n ! जै जै श्रीहित जस विलास प्रथम प्रकरण की जै जै श्रीहित हरिवंश !"},
    {"verseNumber": "2. श्रीहित रस - विलास", "verseText": "श्रीहरिवंश नित्य वर-केलि। बाढ़त सरस प्रेम-रस बेलि ॥ \n मेलि कण्ठ भुज खेलहीं ॥\n बनितन-गन मन अधिक सिरात।निरखि-निरखि लोचन न अघात\n गात गौर-साँवल बने॥\n जूथ- जूथ जुवतिनु के घने । मध्य किशोर-किशोरी बने॥\n गनैं कवन रति अति बढ़ी ॥\n नित-नित लीला, नित-नित रास। सुनहु रसिक हरिवंश विलास।\n श्रीहरिवंशहि गाइहौं ॥1॥\n\n लता-भवन सुख शीतल छहाँ । श्रीहरिवंश रहत नित जहाँ ॥ \n तहाँ न वैभव आन की ॥ \n जब-जब होत धर्म की हानि। तब-तब तनु धरि प्रगटत आनि ॥ \n जानि और दूजौ नहीं ॥\n जो रस रीति सबनि तें दूरि । सो सब विश्व रही भरपूरि ॥\n मूरि सजीवन कहि दई ॥\n सब जन मुदित करत मन हास। सुनहु रसिक हरिवंश विलास \n श्रीहरिवंशहि गाइ हौं ॥2॥\n\n ललितादिक श्यामा अरु श्याम। श्रीहरिवंश प्रेम रस धाम ॥\n नाम प्रगट जग जानिये ॥\n श्रीहरिवंश-जनित जहाँ प्रेम। तहाँ कहाँ व्रत-संयम-नेम ॥\n छेम सकल सुख सम्पदा ॥\n तहाँ जाति-कुल नहीं विचार। कौन सु उत्तम, कौन गँवार ॥\n सार भजन हरिवंश कौ ॥ \n या रस मगन मिटै भव-त्रास। सुनहु रसिक हरिवंश विलास ॥\n श्रीहरिवंशहि गाइ हौं ॥3॥\n\n श्रीहरिवंश सुजस गाईयो । सो रस सब रसिकनि पाईयौ ॥ \n कियौ सुकृत सबकौ फल्यौ ॥ \n या रस में विधि नहीं निषेध । तहाँ न लगन ग्रहन के बेध ॥\n तहाँ कुदिन-दिन कछु नहीं ॥\n नहीं शुभ-अशुभ, मान-अपमान। नहिं अनृत-भ्रम,कपट-सयान\n स्नान-क्रिया, जप-तप नहीं ॥\n ज्ञान-ध्यान तहाँ सकल प्रयास। सुनहु रसिक हरिवंश विलास ॥\n श्रीहरिवंशहि गाइ हौं ॥4॥\n\n जहाँ श्रीहरिवंश प्रेम-उन्माद । तहाँ कहाँ स्वारथ निस्वाद ॥\n वाद - विवाद तहाँ नहीं॥ \n जे श्रीहरिवंश-नाद मोहिये। तिन फिर बहुरि न कुल-क्रम किये\n जिये काल-बस ना परे ॥\n कुल बिनु कहौ कौन सौ चाक । सहज प्रेम रस साँचे पाक ॥\n रंक - ईश समुझत नहीं। \n विप्र न शूद्र कौन कुल कास। सुनहु रसिक हरिवंश विलास ॥\n श्रीहरिवंशहि गाइ हौं॥5॥\n\n या रस विमुख करत आचार। प्रेम बिना जु सबै कृत आर॥\n भार धरत कत विप्र कौ ॥\n श्रीहरिवंश किशोर अहीर। अरु तिन संग बनितन की भीर ॥\n तीर जमुन नित खेलहीं ॥\n तिनकी दई जु जूठन खात। आचारी निज कहत खिस्यात ॥\n बात यहै साँची सदा ॥\n श्रीहरिवंश कहत नित जास। सुनहु रसिक हरिवंश विलास ॥\n श्रीहरिवंशहि गाइ हौं॥6॥\n\n निशि दिन कहत पुकारि-पुकारि। स्तुति करहु देहु कोउ गारि \n हार न अपनी मानि हौं ॥\n श्रीहरिवंश चरण नहिं तजौं । अरु तिनके भजतन कौं भजौं॥\n लजौं नहीं अति निडर ह्वै ॥\n श्रीहरिवंश नाम बल लहौं। अपने मन भाई सब कहौं ॥\n रहौं शरण हरिवंश की ॥\n कहत न बनत प्रेम उज्जास । सुनहु रसिक हरिवंश विलास ॥\n श्रीहरिवंशहि गाइ हौं ॥7॥\n\n जे हरिवंश प्रेम रस झिले। क्यों सोहैं लोगन में मिले। \n गिल्यौ काल जग देखिये ॥\n कर्म सकाम न कबहूँ करें। स्वर्ग न इच्छैं, नर्क न डरैं॥\n धरैं धर्म हरिवंश कौ ॥ \n श्रीहरिवंश - धर्म निर्वहैं। श्रीहरिवंश प्रेम रस लहैं॥\n ते सब श्री हरिवंश के ॥\n ‘सेवक’ तिन दासनि कौ दास। सुनहु रसिक हरिवंश विलास॥\n श्रीहरिवंशहि गाइ हौं ॥8॥\n\n ! जै जै श्रीहित रस विलास द्वितीय प्रकरण की जै जै श्रीहित हरिवंश !\n"},
    {"verseNumber": "3. श्रीहित नाम प्रताप जस", "verseText": "श्रीहरिवंश नाम नित कहौं। नाम प्रताप नाम फल लहौं ।\n नाम हमारी गति सदा ॥\n जे सेवैं हरिवंश सुनाम। पावैं तिन चरणन विश्राम ॥\n नाम रटन संतत करैं ॥\n नाम प्रसंग कहत उपदेश। जहँ यह धर्म धन्य सो देश ॥\n धन्य सुकुल जेहि जन्म भयौ ॥\n धन्य सु तात धन्य सो माइ । संतत सकल सुनहु चित लाइ ॥\n श्रीहरिवंश प्रताप जस ॥1॥\n\n प्रथम हृदय श्रद्धा जो करै। आचारजन जाइ अनुसरै॥\n जहाँ - जहाँ हरिवंश के ॥\n रसिकन की सेवा जब होइ । प्रीति सहित बूझहु सब कोइ ॥\n कौन धर्म हरिवंश कौ ॥\n कौन सुरीति, कौन आचरन । कौन सुकृत जेहि पावैं शरन ॥\n क्यौं हरिवंश कृपा करैं ॥\n तब सब धर्म कह्यौ समुझाइ । संतत सकल सुनहु चित लाइ ॥\n श्रीहरिवंश प्रताप जस ॥2॥\n\n प्रथमहिं सेवहु गुरु के चरन । जिन यह धर्म कह्यौ सब करन ॥\n नाम-प्रताप बताइयौ ॥\n जो हरिवंश नाम अनुसरहु। निशिदिन गुरु कौ सेवन करहु ॥\n सकल समर्पन प्राण-धन ॥\n गुरु-सेवा तजि करहिं जे बानि । यहै अधर्म, यहै सब हानि ॥\n कानि न रसिकन में रहै ॥\n गुरु-गोविन्द न भेद कराइ । संतत सकल सुनहु चित लाइ ॥\n श्रीहरिवंश प्रताप जस॥3॥\n\n गुरु उपदेश सुनहु सब धर्म । श्रीहरिवंश-नाम फल-मर्म ॥\n भर्म भग्यौ बचनन सुनत ॥\n शुक-मुख-वचन जु श्रवन सुनावहु। तब हरिवंश सुनाम कहावहु\n मन सुमिरन बिसरै नहीं ॥\n हरि-गुरु-चरन-सेवा अनुसरहु। अर्चन-वंदन संतत करहु ॥\n दासंतन करि सुख लहौ ॥ \n सख्य समर्पन भक्ति बढ़ाइ। संतत सकल सुनहु चित लाइ ॥\n श्रीहरिवंश प्रताप जस ॥4॥\n\n गुरु-उपदेश चलहु यह चाल । ऐसी भक्ति करहु बहु काल ॥\n ये नव लक्षण भक्ति के ॥\n यह हरि-भक्ति करै जब कोई। तब हरिवंश नाम रति होइ ॥\n यह जु बहुत हरि की कृपा ॥\n हरि-हरिवंश भेद नहिं करै । श्रीहरिवंश नाम उच्चरै ॥\n छिन-छिन प्रति बिसरै नहीं ॥\n प्रीति सहित यह नाम कहाइ। संतत सकल सुनहु चित लाइ ॥\n श्रीहरिवंश प्रताप जस॥5॥\n\n गुरु-उपदेश चलहु एहि रीति । श्रीहरिवंश-नाम-पद-प्रीति ॥\n प्रेम-मूल यह नाम है ॥\n प्रेमी रसिक जपत यह नाम। प्रेम मगन निज वन विश्राम ॥\n श्रीहरिवंश जहाँ रहैं॥\n प्रेम-प्रवाह परै जन सोइ । तब क्यौं लोक-वेद-सुधि होइ ॥\n जब श्रीहरिवंश कृपा करी ॥\n व्रत-संयम तब कौन कराइ । संतत सकल सुनहु चित लाइ ॥\n श्रीहरिवंश प्रताप जस॥ 6॥\n\n जब यह नाम हृदय आइ है । तब सब सुख सम्पत्ति पाइ है ।\n श्रीहरिवंश सुजस कहै ॥\n अरु अपनी प्रभुता नहिं सहै। तृण तें नीच अपनपौ कहै।\n शुभ अरु अशुभ न जानहीं ॥\n समुझै नहीं कछू कुल-कर्म । सूधौ चलै आपने धर्म ॥\n रसिकनि सौं प्रीतम कहै ॥ \n कबहूँ काल वृथा नहिं जाइ। संतत सकल सुनहु चित लाइ ॥\n श्रीहरिवंश प्रताप जस ॥7॥\n\n जब श्रीहरिवंश नाम जानि है। तब सब हीं तें लघु मानि है ।\n हँसि बोलै बहु मान दै ॥\n तरु सम सहन शीलता होइ । परम उदार कहैं सब कोइ ॥\n सोच न मन कबहूँ करै ॥\n श्रीहरिवंश सुजस मन रहै। कोमल वचन रचन मुख कहै ।\n परम सुखद सब कौं सदा ॥ \n दुखद वचन कबहूँ न कहाइ । संतत सकल सुनहु चित लाइ ॥\n श्रीहरिवंश प्रताप जस ॥8॥\n\n प्रगट धर्म जैसे जानिये। श्रीहरिवंश नाम जा हिये ॥\n नाम सिद्धि पहिचानियें ॥\n श्रीहरिवंश नाम सब सिद्धि । सबै रसिक विलसैं नव-निद्धि ॥\n भुगतैं, दैहिं न जाँचहीं॥\n पोषण भरण न चिन्त कराहिं। श्रीहरिवंश विभव विलसाहिं ॥\n वृन्दावन की माधुरी ॥ \n गुन गावत जु रसिक सचु पाइ। संतत सकल सुनहु चित लाइ \n श्रीहरिवंश प्रताप जस ॥9॥\n\n श्रीहरिवंश धर्म जे धरहिं। श्री हरिवंश नाम उच्चरहिं ॥\n ते सब श्रीहरिवंश के ॥\n श्रवण सुनहिं जे श्रीहरिवंश । मुख बरनत बानी हरिवंश ॥\n मन सुमिरन हरिवंश कौ ॥\n ऐसे रसिक कृपा जो करहिं । तौ हमसे सेवक निस्तरहिं ॥\n जूठन लै पावैं सदा ॥ \n ‘सेवक’ शरण रहै गुण गाइ । संतत सकल सुनहु चित लाइ ॥\n श्रीहरिवंश प्रताप जस ॥10॥\n\n ! जै जै श्रीहित नाम प्रताप तृतीय प्रकरण की जै जै श्रीहित हरिवंश !\n"},
    {"verseNumber": "4. श्रीहित वाणी प्रताप", "verseText": "समुझौ श्रीहरिवंश सुबानी। रसद मनोहर, सब जग जानी॥\n कोमल,ललित, मधुर पद श्रेंनी। रसिकन कौं जु परम सुख दैंनी\n श्रीहरिवंश नाम उच्चार। नित बिहार रस कह्यौ अपार॥ \n श्रीवृन्दावन-भूमि बखानौं। श्रीहरिवंश कहे ते जानौं॥ \n श्रीहरिवंश-गिरा रस सूधी। कछु नहिं कहौं आपनी बूधी॥\n श्रीहरिवंश -कृपा मति पाऊँ। तब रसिकन कौं गाइ सुनाऊँ॥1॥\n\n श्रीहरिवंश जु श्रीमुख भाखी । सो वन-भूमि चित्त में राखी॥ \n हौं लघु मति नहिं लहौं प्रमाना । जानत श्रीहरिवंश सुजाना॥\n नव पल्लव-फल-फूल अनन्ता। सदा रहत ऋतु शरद-बसन्ता \n श्रीवृन्दावन सुन्दरताई । श्रीहरिवंश नित्य प्रति गाई॥2॥\n\n श्रीवृन्दावन नव-नव कुंज । श्रीहरिवंश प्रेम-रस पुंज॥\n श्रीहरिवंश करत नित केली । छिन-छिन प्रति नव-नव रस झेली॥\n कबहुँक निर्मित तरल हिंडोला । झूलत फूलत करत कलोला॥\n कबहुँक नव दल सेज रचावहिं । श्रीहरिवंश सुरत रति-गावहिं॥3॥\n\n सुरत अन्त छबि बरनि न जाई। छिन-छिन प्रति हरिवंश जु गाई॥\n आजु सँभारत नाहिंन गोरी। अंग-अंग छबि कहौं सु थोरी॥\n नैंन-बैंन-भूषन जिहिं भाँती। यह छबि मोपै बरनि न जाती॥\n प्रेम-प्रीति रस-रीति बढ़ाई। श्रीहरिवंश बचन सुखदाई॥4॥\n\n वंश बजाइ विमोहित नारी । बोलीं संग सु नित्य-बिहारी॥\n परिरम्भन चुंबन रस केली । विहरत कुँवर कंठ भुज मेली॥ \n सुन्दर रास रच्यौ वन माँहीं। यमुना-पुलिन कल्पतरु-छाँही \n रास-रंग-रति बरनी न जाई। नित-नित श्रीहरिवंश जु गाई॥5॥\n\n श्रीहरिवंश प्रेम-रस गाना । रसिक विमोहित परम सुजाना॥ \n अंसन पर भुज दिये विलोकत। तृपित न सुन्दर मुख अवलोकत॥\n इन्दु वदन दीखत विवि ओरा। चारु सुलोचन तृषित चकोरा॥ \n करत पान रस-मत्त सदाई । श्रीहरिवंश प्रेम-रति गाई॥6॥\n\n श्रीहरिवंश सुरीति सुनाऊँ । श्यामा-श्याम एक सँग गाऊँ॥\n छिन इक कबहुँ न अन्तर होई । प्राण सु एक देह हैं दोई॥\n राधा संग बिना नहीं श्याम । श्याम बिना नहीं राधा नाम॥ \n छिन-छिन प्रति आराधत रहहीं । राधा नाम श्याम तब कहहीं॥\n ललितादिकन संग सचु पावैं । श्रीहरिवंश सुरत-रति गावैं॥7॥\n\n श्रीहरिवंश गिरा-जस गाये । श्रीहरिवंश रहत सचु पाये॥\n श्रीहरिवंश नाम परसंगा । श्रीहरिवंश-गान इक संगा॥\n मन-क्रम-वचन कहौं नित टेरे । श्रीहरिवंश प्राण-धन मेरे॥\n सेवक श्रीहरिवंशहि गावै। श्रीहरिवंश नाम रति पावै॥8॥\n\n जयति जगदीश-जस जगमगत जगत-गुरु,\n जगत-वन्दित सु हरिवंश-बानी ।\n मधुर, कोमल सुपद, प्रीति आनन्द रस,\n प्रेम विस्तरत हरिवंश-बानी ॥\n रसिक रस-मत्त श्रुति सुनत पीवन्त रस,\n रसनि गावन्त हरिवंश-बानी ।\n कहत हरिवंश-हरिवंश-हरिवंश हित,\n जपत हरिवंश-हरिवंश-बानी॥9॥ \n\n कही नित केलि रस खेल वृन्दाविपिन,\n कुंज तें कुंज डोलनि बखानी । \n पट न परसंत निकसंत वीथिनु सघन,\n प्रेम विह्वल सु नहिं देह मानी ॥\n मगन जित-तित चलत, छिन सु डगमग मिलत,\n पंथ वन देत अति हेत जानी। \n रसिक हित परम आनन्द अवलोकि तन,\n सरस विस्तरत हरिवंश-बानी ॥10॥\n\n वंश रस-नाद मोहित सकल सुन्दरी, \n आनि रति मानि कुल छाँड़ि कानी । \n बाहु परिरम्भ नीवी उरज परसि हँसि,\n उमँगि रतिपति रमित रीति जानी॥ \n जूथ जुवतिनु खचित, रासमंडल रचित,\n गान गुन निर्त आनन्द दानी । \n तत्त थेई-थेई करत, गतिव नौतन धरत,\n रास रस रचित हरिवंश बानी॥11॥\n\n रास-रस-रचित बानी सु प्रगटित जगत,\n शुद्ध अविरुद्ध परसिद्ध जानी । \n श्याम-श्यामा प्रगट, प्रगट अक्षर निकट,\n प्रगट रस श्रवत, अति मधुर बानी\n सो जु बानी रसिक, नित्य निशि-दिन रटत,\n कहत अरु सुनत, रस-रीति जानी। \n ताहि तजि और गाऊँ न कबहूँ कछू,\n प्राण रमि रही हरिवंश-बानी ॥12॥\n\n भाग-अनभाग जानत जु नहिं आपनौं, \n कौंन-धौं लाभ अरु कौन हानी । \n प्रगट-निधि छाँड़ि कत फिरत रूँका करत,\n भरम भटकत सु नहिं भूल जानी ॥\n प्रीति बिनु रीति रूखी जु लागति सकल,\n जुगति करि होत कत कवित-मानी। \n रसिक जो सद्य चाहत जु रसरीति फल,\n तौ कहौ अरु सुनौ हरिवंश-बानी ॥13॥\n\n यहै नित-केलि, येई जु नाइक निपुन,\n यहै वन भूमि नित-नित बखानी।\n बहुत रचना करत, राग-रागिनि धरत,\n तान बंधान सब ठाँनि आनी॥\n ज्यौं मूँद नहिं मिलत टकसार तैं बाहिरी,\n लाख में गैर मुहरी जु जानी।\n यौं जु रस-रीति बरनत न ठाँई मिलत\n जो न उच्चरत हरिवंश - बानी ॥14॥\n\n रसिक बिनु कहे सब ही जु मानत बुरौ, \n रसिकई कहौ कैसे जु जानी। \n आपनी- आपनी ठौर जेई तहाँ, \n आपनी बुद्धि के होत मानी॥ \n निपट करि रसिक जो होहु तैसी कहौ,\n अब जु यह सुनौं मेरी कहानी । \n जोरु तुम रसिक रस-रीति के चाड़िले,\n तौरु मन देहु हरिवंश-बानी॥15॥\n\n वेद-विद्या पढ़त कर्म-धर्मन करत,\n जलपि तन-कलप की अवधि आनी।\n चारु गति छाँड़ि संसार भटकत भ्रमत,\n आस की पासि नहिं तोरि जानी॥\n सकल स्वारथ करत रहत जन्मत-मरत,\n दुःख अरु सुक्ख के होत मानी।\n छाँडि जंजार कैसे न निश्चय धरत,\n एक किन रमत हरिवंश-बानी ॥16॥\n\n वृथा बलगन करत द्यौस खोवत सकल, \n सोवतन रात नहिं जात जानी।\n ऐसेई भाँति समुझ्यौ न कबहूँ कछू,\n कौन सुख-दुःख को लाभ-हानी\n तब सुक्ख हरिवंश-गुन नाम रसना रटत,\n और बहु वचन अति दुःख-दानी । \n हानि हरिवंश के नाम अन्तर परे, \n लाभ हरिवंश उच्चरत बानी॥17॥\n\n नाम-बाणी निकट श्याम श्यामा प्रगट,\n रहत निशि-दिन परम प्रीति जानी।\n नाम-बाणी सुनत श्याम श्यामा सुबस,\n रसद माधुर्य अति प्रेम दानी \n नाम-बाणी जहाँ श्याम-श्यामा तहाँ,\n सुनत गावंत मो मन जु मानी। \n बलित शुभ नाम बलि विशद कीरति जगत,\n हौं जु बलि जाउँ हरिवंश-बानी॥18॥\n\n बलि-बलि श्रीहरिवंश नाम बलि-वलित विमल जस।\n बलि-बलि श्रीहरिवंश कर्म-व्रत कृत सु नाम बस॥ \n बलि-बलि श्रीहरिवंश बरन-धर्मन गति जानत। \n बलि-बलि श्रीहरिवंश नाम कलि प्रगट प्रमानत॥ \n हरिवंश नाम सु प्रताप बलि, बलित जगत कीरति विशद ।\n हरिवंश विमल बाणी सु बलि, मृदु कमनीय सु मधुर पद॥19॥\n\n ॥ जय जय श्रीहित वाणी प्रताप प्रकरण की जय जय श्रीहित हरिवंश ॥\n"},
    {"verseNumber": "5. श्रीहित इष्टाराधन", "verseText": "प्रथम प्रणम्य सुरम्य मति, मन बुधि चित्त प्रसंश । \n चरण शरण सेवक सदा, सु जै जै श्रीहरिवंश ॥ \n श्रीहरिवंश विपुल गुण मिष्टं । श्रीहरिवंश उपासक इष्टं ॥\n श्रीहरिवंश कृपा मति पाऊँ। श्रीहरिवंश विमल गुण गाऊँ ॥ \n गाऊँ हरिवंश नाम जस निर्मल, श्रीहरिवंश रमित प्रानं। \n कारज हरिवंश प्रताप सु उद्दित, कारण श्रीहरिवंश भनं॥\n विद्या हरिवंश मंत्र चतुरक्षर, जपत सिद्ध भव-उद्धरणं। \n जै-जै हरिवंश जगत-मंगल-पर,श्रीहरिवंश-चरन-शरणं ॥1॥\n\n हरिरिति अक्षर बीज ऋषि, वंशी शक्ति सु अंश । \n नख - शिख सुन्दर ध्यान धरि, सु जै जै श्रीहरिवंश ॥ \n श्रीहरिवंश सु सुन्दर ध्यानं । श्रीहरिवंश विशद विज्ञानं॥\n श्रीहरिवंश नाम गुन श्रूपं । श्रीहरिवंश प्रेम रस रूपं॥\n रसमय हरिवंश परम-परमाक्षर, श्रीहरिवंश कृपा-सदनं।\n आत्मा हरिवंश प्रगट परमानँद, श्रीहरिवंश प्रमाण मनं॥ \n जीवन हरिवंश विपुल सुख-सम्पति, श्रीहरिवंश वलित वरणं।\n जै-जै हरिवंश जगत-मंगल पर, श्रीहरिवंश-चरन-शरणं॥2॥\n\n शरण निरापक पद रमित, सकल अशुभ-शुभ नंश । \n देत सहज निश्चल भगति, सु जै जै श्रीहरिवंश ॥ \n श्रीहरिवंश मुदित मन लोभं । श्रीहरिवंश वचन वर शोभं॥\n श्रीहरिवंश काय-कृत कारं । श्रीहरिवंश त्रिशुद्ध विचारं॥\n पूजा हरिवंश नाम परमारथ, श्रीहरिवंश विवेक परं। \n धीरज हरिवंश विरद बल-वीरज, श्रीहरिवंश अभद्र हरं॥\n तृष्ना हरिवंश सुजस रस-लम्पट, श्रीहरिवंश कर्म करणं। \n जै-जै हरिवंश जगत-मंगल पर,श्रीहरिवंश-चरण शरणं॥3॥\n\n श्रीहरिवंश सुगोत कुल देव जाति हरिवंश । \n श्रीहरिवंश स्वरूप हित, रिद्धि सिद्धि हरिवंश ॥ \n श्रीहरिवंश विदित विधि-वेदं। श्रीहरिवंश जु तत्व अभेदं॥\n श्रीहरिवंश प्रकाशित जोगं। श्रीहरिवंश सुकृत सुख भोगं॥\n प्रज्ञा हरिवंश प्रतीति प्रमाणत, प्रीतम श्रीहरिवंश प्रियं।\n गाथा हरिवंश गीत गुण गोचर, गुपत गुनत हरिवंश-गियं॥\n सेवक हरिवंश-सार सन्चित सब, श्रीहरिवंश-धर्म धरणं । \n जै-जै हरिवंश जगत मंगल पर, श्रीहरिवंश चरण शरणं॥4॥\n\n जै जै श्रीहरिवंशचन्द्र, द्विजवर कुल-मंडन ।\n जै जै श्रीहरिवंशचन्द्र, कलि-तम भव खंडन॥ \n जै जै श्रीहरिवंशचन्द्र, अकलंक प्रकाशित।\n जै जै श्रीहरिवंशचन्द्र, सब जग आभासित॥\n हरिवंशचंद्र अमृत बरषि, सकल-जन्तु तापन हरणं। \n सेवक समीप संतत रहै सु, श्रीहरिवंश चरण शरणं॥5॥\n\n ! जय जय श्रीहित इष्टाराधन प्रकरण की जय जय श्रीहित हरिवंश !"},
    {"verseNumber": "6. श्रीहित धर्मिन-कृत", "verseText": "पहिले हरिवंश सुनाम कहौं । \n हरिवंश सुधर्मिन संग लहौं ॥ \n हरिवंश सुनाम सदा तिनकैं । \n सुख सम्पति दम्पति जू जिनकें ॥1॥ \n \n हरिवंश सुनाम कहौं नित के। \n मिल ही कहौं कृत्य सुधर्मिन के ॥ \n हरिवंश उपासन हैं तिनकैं। \n सुख सम्पति दम्पति जू जिनकें ॥2॥ \n \n हरिवंश गिरा रस-रीति कहैं। \n सुकृती जन संगति नित्य रहैं ॥ \n कछु धर्म विरुद्ध नहीं तिनकैं । \n सुख सम्पति दम्पति जू जिनकें ॥3॥ \n \n हरिवंश प्रशंसत नित्य रहैं । \n रस रीति विवर्धित कृत्य कहैं ॥ \n जु कछू कुल-कर्म नहीं तिनकैं । \n सुख सम्पति दम्पति जू जिनकें ॥4॥ \n \n हरिवंश सुनाम जु नित्य रटैं। \n छिन जाम समान न नैंकु घटैं ॥ \n विधि और निषेध नहीं तिनकेँ । \n सुख सम्पति दम्पति जू जिनकें ॥5॥ \n \n हरिवंश सुधर्म जु नित्य करैं । \n हरिवंश कही सु नहीं बिसरें ॥ \n हरिवंश सदा निधि हैं तिनकैं । \n सुख सम्पति दम्पति जू जिनकें ॥6॥ \n \n हरिवंश प्रतापहिं जानत हैं। \n हरिवंश प्रबोध प्रमानत हैं॥ \n हरिवंश सु सर्वसु हैं तिनकैं । \n सुख सम्पति दम्पति जू जिनकें ॥7॥ \n \n हरिवंश विचार परे जु रहैं। \n हरिवंश धरम्म धुरा निबहैं ॥ \n हरिवंश निबाहक हैं तिनकैं । \n सुख सम्पति दम्पति जू जिनकें ॥8॥ \n \n हरिवंश रसायन पीवत हैं। \n हरिवंश कहे सुख जीवत हैं। \n हरिवंश पतिव्रत हैं तिनकें। \n सुख सम्पति दम्पति जू जिनकें ॥9॥ \n \n हरिवंश-गिरा रस रीति भनेँ । \n हरिवंश कहैं, हरिवंश सुनैं ॥ \n हरिवंश हृदय व्रत हैं तिनकैं । \n सुख सम्पति दम्पति जू जिनकें ॥10॥ \n \n हरिवंश कृपा हरिवंश कहैं। \n हरिवंश कहैं, हरिवंश लहैं ॥ \n हरिवंश सुलाभ सदा तिनकैं । \n सुख सम्पति दम्पति जू जिनकें ॥11॥ \n \n हरिवंश परायण प्रेम भरे। \n हरिवंश सु मंत्र जपैं सुधरे ॥ \n हरिवंश सु ध्यान सदा तिनकैं । \n सुख सम्पति दम्पति जू जिनकें ॥12॥ \n \n नित श्रीहरिवंश सु नाम कहैं। \n नित राधिका - श्याम प्रसन्न रहैं ॥ \n नित साधन और नहीं तिनकैं । \n सुख सम्पति दम्पति जू जिनकें ॥13॥ \n \n जब राधिका - श्याम प्रसन्न भये । \n तब नित्य समीप सु खँचि लये ॥ \n हरिवंश समीप सदा तिनकें। \n सुख सम्पति दम्पति जू जिनकें ॥14॥ \n \n नित-नित श्रीहरिवंश नाम छिन छिन जु रटत नर । \n नित-नित रहत प्रसन्न जहाँ दम्पति किशोर वर ॥ \n जहाँ हरि तहाँ हरिवंश जहाँ हरिवंश तहाँ हरि । \n एक शब्द हरिवंश नाम राख्यौ समीप करि ॥ \n हरिवंश नाम सु प्रसन्न हरि, हरि प्रसन्न हरिवंश रति । \n हरिवंश चरण सेवक जिते सुनहु रसिक रस-रीति गति ॥15॥ \n \n ! जय जय श्रीहित धर्मिन-कृत प्रकरण की \n जय जय श्रीहित हरिवंश ! \n \n "},
    {"verseNumber": "7. श्रीहित रस", "verseText": "व्यास नन्दन जगत-आधार । \n जगमगत जगजस, सब जग वन्दनीय, जगभय - विहंडन । \n जग - शोभा, जग-सम्पदा, जग-जीवन, सबजग-मंडन ॥ \n जग- मंगल, जग-उद्धरण, जग-निधि, जगत- प्रसंश ।\n चरण-शरण सेवक सदा, सु जै जै श्रीहरिवंश ॥1॥\n \n जयति जमुना विमल - वर-वारि । \n शीतल तरल तरंगिनी, रत्न-बद्ध विवि तट विराजत । \n प्रफुलित विविध सरोजगण, चक्रवादि कल हंस राजत ॥ \n कूल विशद, वनद्रुम सघन, लता - भवन अतिरम्य । \n नित्य-केलि हरिवंश हित, सु ब्रह्मादिकन अगम्य ॥2॥\n \n सुघर सुन्दर सुमति सर्वज्ञ ।\n संतत सहज सदा सदन, सघन कुंज सुख- पुंज बरषत । \n सौरभ सरस सुमन चैन, सज्जित सैन सचु रंग हरषत ॥ \n केलि विशद आनंद रसद, बेलि बढ़त नित याम । \n ठेलि निगम-मग पग सुभग, खेलि कुँवर-वर वाम ॥3॥\n \n रसिक रमनी रसद रस - रासि । \n रस-सींवा, रस- सागरी, रस निकुंज रसपुंज बरषत । \n रसनिधि सुविधि रसज्ञ, रस रेख रीति-रस प्रीति हरषत ॥ \n रस मूरति, सूरति सरस, रस विलसन रस रंग । \n रस प्रवाह सरिता सरस, रति रस लहर तरंग ॥4॥\n \n श्याम सुन्दर उरसि वनमाल ।\n उरगभोग भुजदण्ड वर, कम्बुकण्ठ मणि-गन विराजत । \n कुंचित कच मुख तामरस, मधु-लम्पट जनु मधुप राजत ॥ \n शीश मुकुट, कुण्डल श्रवण, मुरली अधर त्रिभंग । \n कनक- कपिस पट शोभियत जनु घन - दामिनि संग ॥5॥\n \n सुभग सुन्दरी, सहज सिंगार । \n सहज शोभा सर्वांग प्रति, सहज रूप वृषभानु नन्दिनी । \n सहजानन्द कदम्बिनी, सहज विपिन वर उदित चन्दिनी ॥ \n सहज केलि नित-नित नवल, सहज रंग सुख चैंन । \n सहज माधुरी अंग प्रति, सु मोपै कहत बनैं न॥6॥\n \n विपिन निर्तत रसिक रस- रासि ।\n दम्पति अति आनंद बस, प्रेम मत्त निश्शंक क्रीड़त । \n चंचल कुंडल कर चरण, नैंन लोल रति रंग ब्रीड़त ॥ \n झटकत पट, चुटकिन चटक, लटकत लट, मृदु हास । \n पटकत पद, उघटत शब्द, मटकत भृकुटि - विलास ॥7॥\n \n नवल नागरि नवल युवराज । \n नव-नव वन घन क्रीड़ंत, नव निकुंज विलसंत सर्वस। \n नव-नव रति नित-नित बढ़त, नयौ नेह नव रंग नयौ रस ॥ \n नव विलास कल हास नव, सरस मधुर मृदु बैन । \n नव किशोर हरिवंश हित, सु नवल नवल सुख चैन ॥8॥\n \n नवल नवल सुख चैन, ऐन आपुने आपु बस । \n निगम लोक मर्याद, भंजि क्रीड़ंत रंग रस ॥ \n सुरत-प्रसंग निशंक करत जोई-जोई भावत मन । \n ललित अंग चलि भंगि- भाइ लज्जित सु कोक गन ॥ \n अद्भुत बिहार हरिवंश हित, निरखि दासि सेवक जियत । \n विस्तरत, सुनत, गावत रसिक, सुनित-नित लीला-रस पियत ॥9॥\n \n ! जय जय श्रीहित रस-रीति प्रकरण की जय जय श्रीहित हरिवंश !\n "},
    {"verseNumber": "8. श्रीहित अनन्य टेक", "verseText": "कर्म-धर्म कोउ करहु वेद-विधि, \n कोउ बहुविध देवतन उपासी । \n कोउ तीरथ तप ज्ञान ध्यान व्रत, \n अरु कोउ निर्गुण ब्रह्म उपासी ॥ \n कोउ यम-नेम करत अपनी रुचि, \n कोउ अवतार-कदम्ब उपासी । \n मन-क्रम-वचन त्रिशुद्ध सकल मत, \n हम श्रीहित हरिवंश उपासी ॥1॥ \n \n जाति पाँति कुल-कर्म-धर्म व्रत, \n संसृति-हेतु अविद्या नासी । \n सेवक- रीति प्रतीति प्रीति हित, \n विधि-निषेध श्रृंखला विनासी ॥ \n अब जोई कही करें हम सोई, \n आयसु लिये चलें निज दासी । \n मन-क्रम-वचन त्रिशुद्ध सकल मत, \n हम श्रीहित हरिवंश उपासी ॥2॥ \n \n जो हरिवंश कौ नाम सुनावै, \n तन-मन-प्राण तासु बलिहारी । \n जो हरिवंश-उपासक सेवै, \n सदा सेउँ ताके चरण विचारी ॥ \n जो हरिवंश-गिरा जस गावै, \n सर्वसु दैंहुँ तासु पर वारी । \n जो हरिवंश कौ धर्म सिखावै, \n सोई तौ मेरे प्रभु तें प्रभु भारी ॥3॥ \n \n श्रीहरिवंश सु नाद विमोहीं, \n सुनि धुनि नित्य तहाँ मन दैहौं । \n श्रीहरिवंश सुनन्त चलीं संग, \n ह्रौं तिन संग नित्य प्रति जैहौं । \n श्रीहरिवंश विलास रास- रस, \n श्रीहरिवंश संग अनुभैहौं । \n जो हरि नाम जगत्रि शिरोमणि, \n 'वंश' बिना कबहूँ नहीं लैहौं ॥4॥ \n \n प्रेमी अनन्य भजन्न न होइ, \n जो अन्तरजामी भजै मन में । \n जो भजि देख्यौ यशोदा कौ नन्दन, \n विश्व दिखाई सबै तन में ॥ \n श्रीहरिवंश सु नाद विमोहीं ते, \n शुद्ध समीप मिलीं छिन में । \n अब यामें मिलौनी मिलै न कछू, \n जब खेलत रास सदा वन में ॥5॥ \n \n जो बहु मान करै कोउ मेरौ, \n कियें बहु मानत नाहिं बड़ाई । \n जो अपमान करै कोउ कैहूँ, \n किये अपमान नहीं लघुताई ॥ \n श्रीहरिवंश - गिरा रस सागर, \n माँझ मगन्न सबै निधि पाई। \n जो हरिवंश तजौं, भजौं औरहिं, \n तौ मोहि श्रीहरिवंश दुहाई ॥6॥ \n \n कही वन-केलि निकुंज-निकुंजन, \n नव दल नूतन सेज रचाई। \n नाथ विरंमि-विरंमि कही तब, \n सो रति तैसी धौं कैसे भुलाई ॥ \n 'सत्वर उठे महामधु पीवत', \n माधुरी बानी मेरे मन भाई। \n जो हरिवंश तजौं, भजौं औरहिं, \n तौ मोहि श्रीहरिवंश दुहाई ॥7॥ \n \n भुज अंसन दीने विलोकि रहे, \n मुख- चन्द्र उभय मधु पान कराई। \n आपु विलोकि हृदय कियौ मान, \n चिबुक्क सुचारु प्रलोड़ मनाई ॥ \n श्रीहरिवंश बिना यह हेत, \n को जानें कहा, को कहै समुझाई। \n जो हरिवंश तजौं, भजौं औरहिं, \n तौ मोहि श्रीहरिवंश दुहाई ॥8॥ \n \n श्रीहरिवंश सुनाद, सुरीति, \n सुगान मिलै वन - माधुरी गाई । \n श्रीहरिवंश बचन्न रचन्न, \n सु नित्य किशोर-किशोरी लड़ाई ॥ \n श्रीहरिवंश गिरा रस रीति, \n सु चित्त प्रतीति न आन सुहाई । \n जो हरिवंश तजौं, भजौं औरहिं, \n तौ मोहि श्रीहरिवंश दुहाई ॥9॥ \n \n श्रीहरिवंश कौ नाम सु सर्वसु, \n जानि सु राख्यौ मैं चित्त समाई। \n श्रीहरिवंश के नाम-प्रताप कौ, \n लाभ लह्यौ सु कह्यौ नहिं जाई ॥ \n श्रीहरिवंश कृपा तें त्रिशुद्ध कै, \n साँची यहै जु मेरें मन भाई । \n जो हरिवंश तजौं, भजौं औरहिं, \n तौ मोहि श्रीहरिवंश दुहाई ॥10॥ \n \n देखे जु मैं अवतार सबै भजि, \n तहाँ-तहाँ मन तैसौ न जाई। \n गोकुलनाथ महा ब्रज वैभव, \n लीला अनेक न चित्त खटाई ॥ \n एकहि रीति-प्रतीति बँध्यौ मन, \n मोही सबै हरिवंश बजाई । \n जो हरिवंश तजौं, भजौं औरहिं, \n तौ मोहि श्रीहरिवंश दुहाई ॥11॥ \n \n नाम अरद्ध हरै अघ पुंज, \n जगत्त करै हरि नाम बड़ाई । \n सो हरिवंश समेत संपूरण, \n प्रेमी अनन्यनि कौं सुखदाई ॥ \n श्रीहरिवंश कहंत सुनंत, \n छिन छिन काल वृथा नहिं जाई । \n जो हरिवंश तजौं, भजौं औरहिं, \n तौ मोहि श्रीहरिवंश दुहाई ॥12॥ \n \n श्रीहरिवंश सुप्राण, सु मन हरिवंश गनिज्जै । \n श्रीहरिवंश सुचित्त, मित्त हरिवंश भनिज्जै ॥ \n श्रीहरिवंश सुबुद्धि बरन हरिवंश नाम जस । \n श्रीहरिवंश प्रकाश वचन हरिवंश गिरा रस ॥ \n हरिवंश नाम बिसरै न छिन, श्रीहरिवंश सहाय भल । \n हरिवंश चरण सेवक सदा, सु शपथ करी हरिवंश बल ॥13॥ \n \n ! जय जय श्रीहित अनन्य टेक प्रकरण की जय जय श्रीहित हरिवंश ! \n "},
    {"verseNumber": "9. श्रीहित अकृपा कृपा", "verseText": "अकृपा सोरठा\n \n सब जग देख्यौ चाहि, काहि कहौं हरि भक्ति बिनु । \n प्रीति कहूँ नहीं आहि, श्रीहरिवंश कृपा बिना ॥1॥\n \n गुप्त प्रीति कौ भंग, संग प्रचुर अति देखियत। \n नाहिंन उपजत रंग, श्रीहरिवंश कृपा बिना ॥2॥\n \n मुख बरनत रस- रीति, प्रीति चित्त नहिं आवई । \n चाहत सब जग कीर्ति, श्रीहरिवंश कृपा बिना ॥3॥\n \n गावत गीत रसाल, भाल तिलक शोभित घना । \n बिनु प्रीतिहिं बेहाल, श्रीहरिवंश-कृपा बिना ॥4॥\n \n नाचत अतिहि रसाल, ताल न शोभित प्रीति बिनु । \n जनु बींधे जंजाल, श्रीहरिवंश-कृपा बिना ॥5॥\n \n मानत अपनौं भाग, राग करत अनुराग बिनु । \n दीखत सकल अभाग, श्रीहरिवंश-कृपा बिना ॥6॥\n \n पढ़त जु वेद-पुरान, दान न शोभित प्रीति बिनु। \n बींधे अति अभिमान, श्रीहरिवंश कृपा बिना ॥7॥\n \n दरशन भक्त अनूप, रूप न शोभित प्रीति बिनु । \n भरम भटक्कत भूप, श्रीहरिवंश-कृपा बिना ॥8॥\n \n सुन्दर परम प्रवीन, लीन न शोभित प्रीति बिनु । \n ते सब दीखत दीन, श्रीहरिवंश कृपा बिना ॥9॥\n \n गुन मानी संसार, और सकल गुन प्रीति बिनु । \n बहुत धरत सिर भार, श्रीहरिवंश-कृपा बिना ॥10॥\n \n कृपा सोरठा \n \n मुख बरनत हरिवंश, चित्त नाम हरिवंश रति । \n मन सुमिरन हरिवंश, यह जु कृपा हरिवंश की ॥1॥\n \n सब जीवन सौं प्रीति, रीति निवाहत आपनी । \n श्रवन-कथन परतीति, यह जु कृपा हरिवंश की ॥2॥\n \n शत्रु-मित्र सम जानि, मानि मान-अपमान सम । \n दुख-सुख लाभ न हानि, यह जु कृपा हरिवंश की ॥3॥\n \n नित इक धर्मिन संग, रंग बढ़त नित-नित सरस। \n नित-नित प्रेम अभंग, यह जु कृपा हरिवंश की ॥4॥\n \n निरखत नित्य बिहार, पुलकित तन रोमावली। \n आनँद नैंन सुढार, यह जु कृपा हरिवंश की ॥5॥\n \n छिन-छिन रुदन करन्त, छिन गावत आनंद भरि । \n छिन-छिन हहर हसन्त, यह जु कृपा हरिवंश की ॥6॥\n \n छिन छिन बिहरत संग, छिन छिन निरखत प्रेम भरि । \n छिन जस कहत अभंग, यह जु कृपा हरिवंश की ॥7॥\n \n निरखत नित्य किशोर, नित्य-नित्य नव-नव सुरति । \n नित निरखत छवि भोर, यह जु कृपा हरिवंश की ॥8॥\n \n तृपित न मानत नैंन, कुंज रन्ध्र अवलोकि तन । \n यह सुख कहत बनैं न, यह जु कृपा हरिवंश की ॥9॥\n \n कहा कहौं बड़ भाग, नित-नित रति हरिवंश हित । \n नित वर्द्धत अनुराग, यह जु कृपा हरिवंश की ॥10॥\n \n नित वर्द्धत अनुराग भाग अपनौ करि मानत । \n नित्य-नित्य नव केलि निरखि नैननि सचु मानत॥ \n नित-नित श्रीहरिवंश नाम नव-नव रति मानत । \n नित-नित श्रीहरिवंश कहत सोई-सोई सिर मानत ॥ \n आपुन भाग आपुन प्रगट, कहत जु श्रीहरिवंश बल । \n हरिवंश भरोसे भये निडर, सु नित गरजत हरिवंश बल ॥11॥\n \n ! जय जय श्रीहित अकृपा कृपा प्रकरण की जय जय श्रीहित हरिवंश !\n "},
    {"verseNumber": "10. श्रीहित भक्त - भजन", "verseText": "श्रीहरिवंश सु धर्म दृढ़, अरु समुझत निजु रीति । \n तिनकौ हौं सेवक सदा, सु मन क्रम बचन प्रतीति ॥ \n मन-क्रम-वचन प्रतीति प्रीति दिन चरण पखारौं । \n नित प्रति जूठन खाउँ बरन भेदहि न विचारौं ॥ \n तिनकी संगति रहत जाति-कुल-मद सब नंशहि । \n संतत सेवक सदा भजत जे श्रीहरिवंशहि ॥1॥\n\n सब अनन्य साँचे सुविधि, सबकौ हौं निजु दास । \n सुमिरन नाम पवित्र अति, दरस परस अघ नास ॥ \n दरस - परस अघ नास बास निज संग करौं दिन । \n तिन मुख हरि - जस सुनत श्रवन मानौं न तृपित छिन । \n कलि अभद्र बरनत सहस, कलि कामादिक द्वन्द तब । \n सेवक शरण सदा रहै, सुविधि साँचे अनन्य सब ॥2॥\n\n राधावल्लभ भजत भजि, भली भली सब होइ । \n रसिक अनन्य सजाति भजि, भली-भली सब होइ ॥ \n भली-भली तब होइ जबहि हरिवंश-चरण-रति । \n भली-भली तब होइ रचित रस-रीति सदा मति ॥ \n भली-भली सब होइ भक्ति गुरु-रीति अगाधा। \n भली-भली सब होइ भजत भजि श्रीहरि-राधा ॥3॥\n\n राधावल्लभ भजत भजि, भली-भली सब होइ। \n अशुभ अनर्भल संग जन, बिमुख तजौ सब कोइ ॥ \n बिमुख तजौ सब कोइ झूठ बोलत सचु मानत । \n दोष करत निरशंक रंक करि संतन जानत ॥ \n अभिमानी गर्विष्ठ लोभ मद - मत्त मत्त अगाधा। \n दुष्ट परिहरौ दूर भजत भजि श्रीहरि-राधा ॥4॥\n\n राधाबल्लभ भजत भजि, भली-भली सब होइ । \n जिते विनायक शुभ-अशुभ, विघ्न करें नहिं कोई॥ \n विघ्न करें नहिं कोई डरें कलि-काल कष्ट भय । \n हरैं सकल संताप हरषि हरि नाम जपत जय ॥ \n श्री वृन्दावन नित्य केलि कल करत अगाधा । \n हित हरिवंश किशोर भजत भजि श्रीहरि - राधा ॥5॥\n\n राधाबल्लभ भजत भजि, भली-भली सब होइ । \n त्रिविध ताप नासहिं सकल, सब सुख सम्पति होइ ॥\n सब सुख-सम्पति होइ होइ हरिवंश चरण रति । \n होइ विषय-विष नास होइ वृन्दावन बस गति ॥ \n होइ सुदृढ़ सत्संग होइ रस-रीति अगाधा। \n होइ सुजस जग प्रगट होइ पद प्रीति सु राधा ॥6॥\n\n राधाबल्लभ भजत भजि, भली भली सब होइ । \n भीर मिटै भट-जमन की, भय-भंजन हरि सोइ ॥ \n भय भंजन हरि सोइ भरम भूल्यौ भटकत कत। \n भगवत-भक्ति विचार वेद भागवत प्रीति रति ॥\n भक्त चरण धरि भाव तरत भव-सिन्धु अगाधा । \n हित हरिवंश प्रसंश भजत भजि श्रीहरि - राधा ॥7॥\n\n राधावल्लभ भजत भजि, भली-भली सब होइ । \n अन्य देव सेवी सकल, चलत पुँजी सी खोइ ॥ \n चलत पुँजी सी खोइ रोइ - झखी द्यौस गँवावत । \n सोइ छपत सब रैन जोइ कपि-सम जु नचावत ॥ \n भोइ विषम विष-विषय कोइ सतगुरु नहिं लाधा। \n धोइ सकल कलि-कलुष दोइ भजि श्रीहरि-राधा ॥8॥\n\n राधावल्लभलाल बिनु, जीवन-जनम अकत्थ । \n बाधा सब कुल कर्म-कृत, तुच्छ न लागै हत्थ ॥ \n तुच्छ न लागै हत्थ सत्थ समरथ न बियौ तब । \n माथ धुनत हरि - विमुख संग यम-पंथ चलत जब ॥ \n गाथ- विमल गुन गान कत्थ जस श्रवन अगाधा । \n नाथ अनाथन हित समर्थ मोहन श्रीराधा ॥9॥\n\n कर्मठ कठिन ससल्य नित, सोचत शीश धुनंत । \n श्रीहरिवंश जु उद्धरी, सोइ रस-रीति सुनंत ॥ \n सोइ रस - रीति सुनन्त अन्त अनसहन करत सब। \n जब-जब जियन विचार सार मानत मन-मन तब ॥ \n छिन-छिन लोलुप चित्त समुझि छाँड़त तातें शठ । \n करत न सन्त समाज जिते अभिमानी कर्मठ ॥10॥\n\n हित हरिवंश प्रशंस मन, नित सेवन विश्राम । \n चित निषेध - विधि सुधि नहीं, बितु सन्चित निधि नाम ॥ \n बितु सन्चित निधि नाम काम सुमिरन दासन्तन । \n जाम- घटी न विलम्ब वाम-कृत करत निकट जन ॥ \n ग्राम-पंथ - आरन्य दाम दृढ़ प्रेम ग्रथित नित । \n ता मत रत सुखरासि वाम-दृश नवकिशोर हित ॥11॥\n\n श्रीराधा आनन कमल, हरि-अलि नित सेवंत । \n नव-नव रति हरिवंश हित, वृन्दाविपिन बसंत ॥ \n वृन्दाविपिन बसंत परस्पर बाहुदंड धरि ।\n चलत चरण गति मत्त करिनि गजराज गर्व भरि ॥ \n कुंज - भवन नित केलि करत नव नवल अगाधा । \n नाना काम प्रसंग करत मिलि हरि-श्रीराधा ॥12॥\n\n मुख विहँसत हरिवंश हित, रुख रस रासि प्रवीन । \n सुख सागर नागर-गुरू, पुहुप-सैन आसीन ॥ \n पुहुप - सैन आसीन कीन निजु प्रेम केलि-बस । \n पीन उरज वर परसि भीन नव-सुरतरंग - रस ॥ \n खीन निरखि मद-मदन दीन पावत जु विलखि दुख । \n मीनकेतु निर्जित सु लीन प्रिय निरखि विहँसि मुख ॥ 13॥ \n\n रस- सागर हरिवंश हित, लसत सरित-वर तीर । \n जग जस विशद सुविस्तरत, बसत जु कुंज-कुटीर ॥ \n बसत जु कुंज-कुटीर भीर नव रँग भामिनी भर । \n चीर नील गौरांग सरस घन तन पीताम्बर ॥\n धीर बहत दक्षिण समीर कल-केलि करत अस। \n नीरज - शयन सु रचित वीर वर सुरतरंग रस॥14॥\n\n पिय विचित्र वन हरषि मन, जिय जस बैंनु कुनन्त । \n तिय तरुनी सुनि तुष्ट धुनि, कियौ तहाँ गमन तुरन्त ॥ \n कियौ तहाँ गमन तुरन्त कन्त मिलि विलसत सर्वस। \n तन्त रासमण्डल जुरन्त रस निर्त रंग रस ॥ \n संतत सुर दुंदुभि बजंत बरसंत सुमन लिय । \n अंत केलि जल जनुकि मत्त इभ राट करिनि प्रिय ॥15॥\n\n हरि विहरत वन जुगल जनु, तड़ित सुवपु घन संग । \n करि किसलय दल सैन भल, भरि अनुराग अभंग ॥ \n भरि अनुराग अभंग रंग अपने सचु पावत। \n अंग-अंग सजि सुभट जंग मनसिजहिं लजावत ॥ \n पंगु दृष्टि ललितादि तंक निरखत रंध्रन करि । \n मंग आदि रचि शिथिल सजत उच्छंग धरत हरि ॥16॥\n\n श्याम सुभग तन विपिन घन, धाम विचित्र बनाइ । \n ता महिं संगम जुगल जन, काम-केलि सचु पाइ ॥ \n काम-केलि सचु पाइ दाइ छल प्रियहि रिझावत । \n धाइ धरत उर अंक भाइ गन कोक लजावत ॥ \n चाय चवग्गुन चतुर राइ रस रति संग्रामहिं । \n छाइ सुजस जग प्रगट गाइ गुण जीवत श्यामहिं ॥17॥\n\n सरिता-तट सुरद्रुम निकट, अलि ता सुमन सुवास । \n ललितादिक रसननि विवस, चलि ता कुंज निवास ॥ \n चलि ता कुंज निवास आस तब हित मग परखत । \n रासस्थल उत्तम विलास सचि मिलि मन हरषत ॥ \n तासु वचन सुनि चित हुलास विरहज दुख गलिता । \n दासन्तन कुल जुवति मास माधव सुख - सरिता ॥18॥\n\n परखत पुलिन सुलिन गिरा, करषत चित सुर-घोर । \n हरषत हित नित नवल रस, बरषत जुगल किशोर ॥ \n बरषत जुगल किशोर जोर नवकुंज सुरत- रन । \n मोर चन्द्र चय चलत डोर कच शिथिल सुभग तन ॥ \n चोर चित्त ललितादि कोर रंध्रन निजु निरखत । \n थोर प्रीति अन्तर न भोर दम्पति छवि परखत्॥19॥\n\n ऋतु बसन्त वन फल सुमन, चित प्रसन्न नव कुंज । \n हित दम्पति रति कुशल मति, वितु सन्चित सुख पुंज ॥ \n वितु सन्चित सुख- पुंज गुंज मधुकर सुनाद धुनि । \n रुंज- मृदंग-उपंग धुंज डफ झंझ ताल सुनि ॥ \n मंजु जुवति रस-गान लुंज इव खग तहाँ विथकितु । \n भुंजत रास - विलास कुंज नव सचि बसन्त ऋतु॥20॥\n\n कहत - कहत न कही परै, रहत जु मनहिं विचार । \n सहत-सहत बाढ़े भगति, गृह तन गुरु-हित गार ॥ \n गृह तन गुरु-हित गार हार अपनी करि मानत । \n चार वेद सुस्मृति सु चार क्रम-कर्म न जानत॥\n डारि अविद्या करि विचार चित हित हरिवंशहि । \n नारि-रसिक हृद वन-विहार महिमा न परै कहि ॥21॥\n\n सेवक श्रीहरिवंश के, जग भ्राजत गुण गाइ । \n निशि दिन श्रीहरिवंश हित, हरषि चरण चित लाइ ॥ \n हरषि चरण चित लाइ जपत हरिवंश गिरा-जस । \n मनसि वचसि चित लाइ जपत हरिवंश नाम - जस ॥ \n श्रीहरिवंश प्रताप - नाम नौका निजु खेवक । \n भव-सागर सुख तरत निकट हरिवंश जु सेवक ॥22॥\n\n ! जय जय श्रीहित भक्त भजन प्रकरण की जय जय श्रीहित हरिवंश !\n"},
    {"verseNumber": "11. श्रीहित-ध्यान", "verseText": "सजयति हरिवंशचन्द्र नामोच्चार, वर्द्धित सदा सुबुद्धि । \n रसिक-अनन्य-प्रधान सतु, साधु- मण्डली मण्डनो जयति ॥\n जय जय श्रीहरिवंश हित, प्रथम प्रणउँ सिर नाइ । \n परम रसद, निर्विघ्न है, जैसे कवित सिराइ ॥ \n सुकवित्त सुछन्द गनिज्जै समय प्रबंध-वन । \n सुकवि विचित्र भनिज्जै हरिजस लीन मन ॥ \n श्रोता सोई परम सुजान सुनत चित रति करै । \n सोई सेवक रसिक अनन्य विमल जस विस्तरै ॥\n सुजस सुनत, बरनत सुख पायौ,\n कीर-भृंग नारद-शुक गायौ । \n श्रीवृन्दावन सब सुखदानी,\n रतन-जटित वर भूमि रमानी ॥ \n वर भूमि रमानि सुखद द्रुम-बल्ली,\n प्रफुलित फलित विविध बरनं ।\n नित शरद- बसंत मत्त मधुकर कुल,\n बहु पतत्रि नादहि करनं ॥\n नाना द्रुम-कुंज मंजु वर- वीथी,\n वन विहार राधारमणं । \n तहाँ संतत रहत श्याम श्यामा सँग, \n श्रीहरिवंश चरण शरणं ॥1॥\n\n रहत सदा सखि संगम्, रास-रंग रस-रसाल उल्लासं । \n लीला ललित रसालं, सम सुर तालं, वरषत सुख - पुंजं ॥ \n अतुलित रस वरषत सदा सुखनिधान वन वासि । \n अद्भुत महिमा महि प्रगट सुन्दरता की रासि ॥ \n सुन्दरता की रासि कनक दुति देह रुचि । \n वारिज-वदन प्रसन्न हासि मृदु रंग शुचि ॥ \n सुभ्रू सुष्ठु ललाट-पट सुन्दर करणं । \n नैंन कृपा अवलोकि प्रणत आरति हरणं ॥ \n\n सुन्दर ग्रीव उरसि वनमाल,\n चारु अंस वर बाहु विशालं ।\n उदर सुनाभि, चारु कटि देशं,\n चारु जानु, शुभ चरण सुवेशं ॥\n शुभ चरण सुवेश मत्त गज वर गति, \n पर उपकार देह धरणं ।\n निज गुण विस्तार अधार अवनि पर,\n बानी विशद सुविस्तरणं ॥\n करुणामय परम पुनीत कृपानिधि,\n रसिक अनन्य सभाभरणं । \n जय जग-उद्योत व्यासकुल- दीपक,\n श्रीहरिवंश चरण-शरणं ॥2॥ \n\n सारासार विवेकी, प्रेम-पुंज अद्भुत अनुराग । \n हरि जस रस मधु मत्त, सर्व त्यक्त्वा दुस्त्यज कुल कर्म ॥ \n कर्म छाँड़ि कर्मठ भजैं, ज्ञानी ज्ञान विहाय ।\n व्रतधारी व्रत तजि भजैं, श्रवणादिक चित लाय ॥ \n श्रवणादिक चित लाइ जोग, जप, तप तजे। \n औरौ कर्म सकाम सकल तजि सब भजे ॥\n साधन विविध प्रयास ते सकल विहावहीं। \n श्रवण कथन सुमिरन सेवन चित लावहीं ॥ \n\n अर्चन, वंदन अरु दासन्तन,\n सख्य और आत्मा-समर्पन । \n ये नव लक्षण भक्ति बढ़ाई, \n तब तिन प्रेम लक्षणा पाई ॥\n पाई रस-भक्ति गूढ़ जुग-जुग जग, \n दुर्लभ भव इन्द्रादि विधिं ।\n आगम अरु निगम पुराण अगोचर, \n सहज माधुरी रूप निधिं ॥\n अनभय आनन्द कन्द निजु सम्पति,\n गुप्त सुरीति प्रगट करणं ।\n जय जग-उद्योत व्यासकुल-दीपक, \n श्रीहरिवंश चरण शरणं ॥3॥\n\n प्रगटित प्रेम प्रकाश, सकल जंतु शिशरी-कृत चित्तं । \n गत कलि तिमिर समूह, निर्मल अकलंक उदित जग चन्द्रं ॥ \n विशद चन्द्र तारा-तनय शीतल किरण प्रकासि । \n अमृत सींचत मम हृदय सुखमय आनँद - रासि ॥\n सुखमय आनँद रासि सकल जन शोक हर । \n समुझि जे आये शरण ते डरत न काल-डर ॥ \n दियौ दान तिन अभय द्वंद दुख सब घटे । \n नित-नित नव नव प्रेम कर्म बन्धन कटे ॥\n\n कटे कर्म बन्धन संसारी,\n सुख सागर पूरित अति भारी। \n विधि निषेध श्रृंखला छुड़ावै,\n निज आलय वन आनि बसावै ॥ \n आलय वन बसत संग पारस के,\n आयस कनक समान भयं ।\n माँगौं मन मनसि दासि अपनी करि,\n पूरण काम सदा हृदयं ॥\n सेवक गुन- नाम आस करि बरनै,\n अब निजु दासि कृपा करणं ।\n जय जग उद्योत व्यासकुल- दीपक, \n श्रीहरिवंश चरण शरणं ॥4॥\n\n पढ़त-गुनत गुन - नाम सदा सत - संगति पावै। \n अरु बाढ़े रस - रीति विमल बानी गुन गावै॥ \n प्रेम - लक्षणा भक्ति सदा आनन्द हितकारी । \n श्रीराधा जुग चरण प्रीति उपजै अति भारी॥ \n निज महल टहल नव कुंज में, नित सेवक सेवा करणं । \n निशि- दिन समीप संतत रहै, सु श्रीहरिवंश चरण शरणं ॥5॥\n\n ! जय जय श्रीहित ध्यान प्रकरण की जय जय श्रीहित हरिवंश !\n"},
    {"verseNumber": "12. श्रीहित मंगल गान", "verseText": "जै जै श्रीहरिवंश व्यास-कुल- मण्डना । \n रसिक अनन्यनि मुख्य-गुरु जन-भय खण्डना ॥ \n श्रीवृन्दावन बास रास-रस भूमि जहाँ । \n क्रीड़त श्यामा श्याम पुलिन मंजुल तहाँ ॥\n\n पुलिन मंजुल परम पावन त्रिविध तहाँ मारुत बहै । \n कुंज भवन विचित्र शोभा मदन नित सेवत रहै ॥ \n तहाँ संतत व्यास नन्दन रहत कलुष विहण्डना । \n जै जै श्रीहरिवंश व्यास-कुल- मण्डना ॥1॥\n\n जै जै श्रीहरिवंश चन्द्र उद्दित सदा । \n द्विज-कुल- कुमुद प्रकाश विपुल सुख सम्पदा ॥ \n पर उपकार विचार सुमति जग विस्तरी । \n करुणा-सिन्धु कृपालु काल भय सब हरी ॥ \n\n हरी सब कलि काल की भय कृपा रूप जू वपु धरयौ । \n करत जे अनसहन निन्दक तिनहुँ पै अनुग्रह करयौ ॥ \n निरभिमान निर्वैर निरुपम निष्कलंक जु सर्वदा । \n जै जै श्रीहरिवंश चन्द्र उद्दित सदा ॥2॥ \n\n जै जै श्रीहरिवंश प्रसंशित सब दुनी। \n सारासार विवेकित कोविद बहु गुनी ॥ \n गुप्त रीति आचरण प्रगट सब जग दिये। \n ज्ञान-धर्म-व्रत-कर्म भक्ति-किंकर किये ॥ \n\n भक्ति हित जे शरण आये द्वन्द-दोष जु सब घटे । \n कमल कर जिन अभय दीने कर्म-बन्धन सब कटे ॥ \n परम सुखद सुशील सुन्दर पाहि स्वामिन मम धनी । \n जै जै श्रीहरिवंश प्रसंशित सब दुनी ॥3॥ \n\n जै जै श्रीहरिवंश नाम गुण गाइ है। \n प्रेम-लक्षणा भक्ति सुदृढ़ करि पाइ है। \n अरु बाढ़े रस-रीति प्रीति चित ना टरै । \n जीति विषम संसार कीरति जग विस्तरै ॥ \n\n विस्तरै सब जग विमल कीरति साधु-संगति ना टरै । \n वास वृन्दाविपिन पावै श्रीराधिका जु कृपा करें ॥ \n चतुर जुगल-किशोर सेवक दिन प्रसादहिं पाइ है। \n जै जै श्रीहरिवंश नाम-गुण गाइ है॥4॥\n\n ! जय जय श्रीहित मंगल गान प्रकरण की जय जय श्रीहित हरिवंश !\n"},
    {"verseNumber": "13. श्रीहित पाके धर्मी", "verseText": "साधन विविध सकाम मति, \n सब स्वारथ सकल सबै जु अनीति ।\n ज्ञान-ध्यान- व्रत- कर्म जिते सब,\n काहू में नहिं मोहि प्रतीति ॥\n रसिक अनन्य निसान बजायौ, \n एक श्याम- श्यामा पद प्रीति ।\n श्रीहरिवंश चरण निज सेवक, \n बिचलै नहीं छाँड़ि रस रीति॥1॥\n\n श्रीहरिवंश धरम्म प्रगट्ट, निपट्ट,\n कै ताकी उपमा कौं नाहिंन ।\n साधन ताकौ सबै नव - लक्षण, \n तच्छिन वेग विचारत जाहि न ॥\n जो रस-रीति सदा अविरुद्ध, \n प्रसिद्ध-विरुद्ध तजत्त क्यौं ताहि न ।\n जो पै धरम्मी कहावत हौ, \n तौ धरम्मी-धरम्म समुज्झत काहि न ॥2॥\n\n जौ पै धरम्मिन सौं नहिं प्रीति, \n प्रतीति प्रमानत आन न आनिबौ ।\n एकहि रीति सबन्न सौं हेत, \n समीति समेत समान न मानिबौ ॥\n बात सौं बात मिलै न प्रमान, \n प्रकृत्ति विरुद्ध जुगत्ति कौ ठानिबौ ।\n श्रीहरिवंश के नाम न प्रेम, \n धरम्मी धरम्म समुझ्यौ क्यौं जानिबौ ॥3॥\n\n श्रीहरिवंश बचन्न प्रमानि कैं,\n साकत संग सबै जु बिसारत । \n संसृति माँझ बर्याइ कैं पायौ जु, \n मानुष देह वृथा कत डारत॥\n क्यौं न करत धरम्मिन कौ सँग, \n जानि-बूझि कत आन विचारत ।\n जो पै धरम्मी मरम्मी हौ तौ,\n धरम्मिन सौं कत अंतर पारत ॥4॥\n\n जो धरम्मी - धरम्म कह्यौ जु करौ,\n तौ धरम्मिन संग बड़ौ सब तें ।\n अपुनर्भव स्वर्ग जु नाहिं बराबर,\n तौ सुख - मर्त्य कहौ कब तें ॥\n कहौ काहे प्रमान बचन्न बिसारत,\n प्रेमी अनन्य भये जब तें । \n तब श्रीहरिवंश कही जु कृपा करि, \n साँचौ प्रबोध सुन्यौ अब तें ॥5॥\n\n श्रीहरिवंश जु कही श्याम - श्यामा, \n पद-कमल-संगी सिर नायौ । \n ते न बचन मानत गुरु द्रोही, \n निशि-दिन करत आपनौ भायौ ॥\n इत व्यौहार न उत परमारथ,\n बीच ही बीच जु जनम गँमायौ । \n जो धर्मिन सौं प्रीति करत नहिं, \n कहा भयौ धर्मी जु कहायौ ॥6॥\n\n करौ श्रीहरिवंश उपासक संग जु,\n प्रीति - तरंग सुरंग बह्यौ ।\n करौ श्रीहरिवंश की रीति सबै, \n कुल- लोक विरुद्ध जु जाइ सह्यौ ॥\n करौ श्रीहरिवंश के नाम सौं प्रीति, \n जा नाम - प्रताप धरम्म लह्यौ । \n जु धरम्मी - धरम्म स्वरूप लह्यौ, \n बिसरौ जिन श्रीहरिवंश कह्यौ ॥7॥\n\n श्रीहरिवंश-धरम्म जे जानत, \n प्रीति की ग्रंथि तहीं मिलि खोलत ।\n श्रीहरिवंश धरम्मिन माँझ, \n धरम्मी सुहात धरम्म लै बोलत ॥\n श्रीहरिवंश-धरम्मी कृपा करैं, \n तासु कृपा-रस मादक डोलत ।\n श्रीहरिवंश की बाणी समुद्र कौ, \n मीन भयौ जु अगाध कलोलत ॥8॥\n\n व्रत संयम कर्म सु धर्म जिते,\n सब शुद्ध विरुद्ध पिछानत हैं।\n अपनी-अपनी करतूत करैं, \n रस मादक संक न आनत हैं।\n हरिवंश-गिरा रस-रीति प्रसिद्ध,\n प्रतीति प्रगट्ट प्रमानत हैं।\n बलि जाउँ अपने धरम्मिन की, \n जे धरम्मी धरम्महिं जानत हैं ॥9॥\n\n श्रीहरिवंश धरम्म सुनंत जु, \n छाती सिरात धरम्मिन की ।\n धरम्म सुनंत प्रसन्न है बोलत,\n बोलन मीठी धरम्मिन की ॥\n धरम्म सुनंत पुलक्कित रोमन, \n हौं बलि प्रेमी धरम्मिन की ।\n जु धरम्म सुनाय धरम्महिं जाँचत, \n चाहौं कृपा जु धरम्मिन की ॥10॥\n\n श्रीहरिवंश प्रसिद्ध धर्म समुझै न अलप तप । \n समुझौ श्रीहरिवंश-कृपा सेवहु धर्मिन जप ॥ \n धर्मी बिनु नहिं धर्म नाहिं बिनु धर्म जु धर्मी । \n श्रीहरिवंश- प्रताप मरम जानहिं जे मर्मी ॥\n श्रीहरिवंश नाम धर्मी जु रति, तिन शरण्य संतत रहै। \n सेवक निशिदिन धर्मिन मिलै, श्रीहरिवंश सुजस कहै ॥11॥\n\n ! जय जय श्रीहित पाके धर्मी प्रकरण की जय जय श्रीहित हरिवंश !\n"},
    {"verseNumber": "14. श्रीहित काचे धर्मी", "verseText": "श्रीहरिवंश-धरम्मिन के सँग, \n आगे ही आगे जु रीति बखानत।\n आपुने जान कहैं जु मिलै मन, \n उत्तर फेर चवग्गुन ठानत॥\n बैठत जाय विधर्मिन में तब, \n बात धरम्म की एकौ न आनत।\n काचे धरम्मिन के सुनौ छन्द,\n धरम्मी धरम्म-मरम्म न जानत॥1॥\n\n बातन जूठन खान कहैं मुख, \n देत प्रसाद अनूठौ ही छाँड़त।\n ग्रन्थ प्रमान कै जो समझाइये, \n तौ तब क्रोध-रार फिर माँड़त॥\n तच्छिन छाँड़ि प्रेम की बातहिं, \n फेरि जाति-कुल-रीति प्रमानत।\n काचे धरम्मिन के सुनौ छन्द, \n धरम्मी धरम्म-मरम्म न जानत॥2॥\n\n धरम्मिन माँझ प्रसन्न ह्वै बैठत, \n जाड़ विधर्मिन माँझ उपासत।\n लालच लागि जहाँ जैसे तहाँ तैसे, \n सोई-सोई तिन मध्य प्रकासत॥ \n बादहिं होत कुम्हार कौ कूकर, \n खाली हृदै गुरु-रीति न मानत।\n काचे धरम्मिन के सुनौ छन्द, \n धरम्मी धरम्म-मरम्म न जानत॥3॥ \n\n नाना तरंग करत छिन ही छिन, \n रोवत रैंट न लार सम्हारत। \n तच्छिन प्रेम जनाइ कहंत जु, \n मेरी सी रीति काहे अनुसारत ॥ \n तच्छिन झगरि रिसाय कहंत जु, \n मेरी बराबर औरन मानत । \n काचे धरम्मिन के सुनौ छन्द, \n धरम्मी धरम्म-मरम्म न जानत ॥4॥ \n\n मेरौ सौ प्रेम, मेरौ सौ कीरतन, \n मेरी सी रीति काहे अनुसारत । \n मेरौ सौ गान, मेरौ सौ बजाइबौ, \n मेरौ सौ कृत्य सबै जु बिसारत ॥ \n छाँड़ि मर्जाद गुरून्न सौं बोलत, \n कंचन-काँच बराबर मानत ।\n काचे धरम्मिन के सुनौ छन्द, \n धरम्मी धरम्म मरम्म न जानत ॥5॥ \n\n देखे जु देखे भले जु भले तुम, \n आपनौ और परायौ न जानत। \n हौं जु सदा रस-रीति बखानत, \n मेरी बराबर ठागन मानत ॥ \n कैसे धौं पाऊँ तिहारे हदै कौं \n आन द्वार के मोहि न जानत। \n काचे धरम्मिन के सुनौ छन्द, \n धरम्मी धरम्म-मरम्म न जानत ॥6॥ \n\n और तरंग सुनौ अति मीठी, \n सखीन के नाम परस्पर बोलत । \n तच्छिन केश गहंत मुष्टि हनि, \n साकत शुद्ध बचावत डोलत ॥ \n तच्छिन बोलैं तू प्रेत, तू राक्षस, \n फेरि परस्पर जाति प्रमानत । \n काचे धरम्मिन के सुनौ छन्द, \n धरम्मी धरम्म-मरम्म न जानत ॥7॥ \n\n जान्यौ धरम्म देखी रस-रीति जु, \n निष्ठुर बोलत वदन प्रकासित । \n ऐसे न वैसे रहे मँझरैढव, \n पाछिलियौ जु करी निरभासित ॥\n ह्वै हैं फेरि जैसे के तैसे हम,\n वारे ते आये सन्यासिन मानत ।\n काचे धरम्मिन के सुनौ छन्द, \n धरम्मी धरम्म- मरम्म न जानत ॥8॥\n\n एक रिसाने से रूखे-से दीखत,\n पूछत रीति भभूकत धावत ।\n एक रँगमगे बोलत चालत,\n मामिलेहु बपुरे जु जनावत ॥\n एक बदन्न के साँची-साँची कहैं,\n चित्त सचाई की एकौ न आनत । \n काचे धरम्मिन के सुनौ छन्द,\n धरम्मी धरम्म-मरम्म न जानत ॥9॥\n\n एक धरम्म समुज्झे बिनाऽव,\n गुसाईं के ह्वै जु जगत्त पुजावत ।\n मूल न मंत्र टटोरा की रीति,\n धरम्मिन पूछत बदन दुरावत ॥\n एक मुलम्मा सौ देत उघार जु, \n वल्लभ-सौं-वल्लभ- परमानत ।\n काचे धरम्मिन के सुनौ छन्द, \n धरम्मी धरम्म- मरम्म न जानत ॥10॥\n\n एक गुरून्न सौं वाद करंत, \n जु पंडित-मानी ह्वै जीभहिं ऐंठत ।\n एक दरव्य के जोर बरब्बट,\n आसन चाँपि सभा मधि बैठत ॥\n एक जु फेरि रीति उपदेशत, \n एक बड़े ह्वै न बात प्रमानत ।\n काचे धरम्मिन के सुनौ छन्द, \n धरम्मी धरम्म - मरम्म न जानत ॥11॥\n\n एक धरम्मी अनन्य कहाइ, \n बड़ाई कौं न्यारी ये बाजी - सी माँड़त ।\n और के बाप सौं बाप कहंत,\n दरब्ब के काज धरम्महिं छाँड़त ॥\n बोलत बोल बटाऊ से लागत, \n ह्वै गुरुमानी न बात प्रमानत ।\n काचे धरम्मिन के सुनौ छन्द,\n धरम्मी धरम्म-मरम्म न जानत ॥12॥\n\n परखे सुनहु सुजान, जहाँ कछु और कचाई । \n भक्त कहैं परसन्न, नतरु ता कहैं बुरबाई ॥ \n दिये सराहैं सुख रहैं, दुख में दिन राती । \n खैवे कौं जु सजाति, खरच कौं होत विजाती ॥13॥\n\n लै उपदेश कहाय अनन्य,\n अन्हाइ अनर्पित जाय गटक्कत।\n आस करैं विषयीन के आगे,\n जु देखे मैं जोरत हाथ लटक्कत ॥\n केतिक आयु, कितेक सौ जीवन,\n काहे विनासत काज हटक्कत।\n श्रीहरिवंश धरम्मिन छाँड़ि,\n घर-घर काहे फिरत भटक्कत ॥14॥\n\n साकत संग अगिन्न-लपट्ट, \n लपट्ट - जरत्त क्यौं संगति कीजै ।\n साधु सुबुद्धि समान सु संतन,\n जानिकैं शीतल संगति कीजै ॥\n एक जु काचे प्रकृत्ति-विरुद्ध,\n प्रकृत्ति विरुद्ध करैं तौ का कीजै ।\n जे आग के दाझे गये भजि पानी में,\n पानी में आग लगै तौ का कीजै ॥15॥\n\n प्रीति -भंग बरनत रस रीतिहि,\n श्रीहरिवंश वचन बिसरावहु।\n आप आपनी ठौर जहाँ तहाँ,\n करि विरुद्ध सब पै निंदरावहु ॥\n एक संसार दुष्ट की संगति,\n ताहू पै तुम पुष्ट करावहु । \n विनती करहुँ सकल धर्मिन सौं, \n धरमी ह्वै जिन नाम धरावहु ॥16॥\n\n स्वारथ सकल तजि, गुरु चरणन भजि,\n गुन- नाम सुनि कथि, संतन सौं संग करि ।\n काल- व्याल मुख परयौ, कफ वात पित्त भरयौ, \n भ्रम्यौ कत अनन्य कहे की जिय लाज धरि ॥ \n सेवक निकट रस रीति प्रीति मन धरि, \n हित हरिवंश कुल-कानि सब परिहरि ।\n काचे रसिकन सौं विनती करत ऐसी, \n गोविन्द दुहाई भाई जो न सेवौ श्यामा - हरि ॥17॥\n\n प्रगटित श्रीहरिवंश सूर दुंदुभि बजाइ बल । \n मदन मोह मद मलित निदरि निर्दलित दंभ-दल ॥ \n भर्म भग्य भय-भीत, गर्व दुर्जन रज खंडन । \n लोभ-क्रोध-कलि-कपट, प्रबल पाखण्ड विहंडन ॥ \n तृष्णा-प्रपंच-मत्सर- बिसन, सर्व दण्ड निर्बल करे । \n शुभ-अशुभ दुर्ग विध्वंसि बल, तब जैति-जैति जग उच्चरे ॥18॥\n\n ! जय जय श्रीहित काचे धर्मी प्रकरण की जय जय श्रीहित हरिवंश !\n"},
    {"verseNumber": "15. श्रीहित अलभ्य लाभ", "verseText": "हरिवंश नाम है जहाँ तहाँ-तहाँ उदारता, \n सकामता तहाँ नहीं कृपालुता विशेषिये ।\n हरिवंश नाम लीन जे अजातशत्रु ते सदा, \n प्रपंच दंभ आदि दै तहाँ कछू न पेखिये ॥\n हरिवंश नाम जे कहैं, अनन्त सुक्ख ते लहैं, \n दुराप प्रेम की दशा, तहाँ प्रतक्ष देखिये। \n सोई अनन्य साधु सो जगत्त पूजिये सदा, \n सु धन्य-धन्य विश्व में जनम्म सत्य लेखिये ॥1॥\n\n हरिवंशचन्द्र जो कही सुचित्त ह्वै सबै लही, \n वचन्न चारु माधुरी सु प्रेम सौं पिछानिये। \n सुनै प्रपन्न जे भये अभद्र सर्व के गये,\n तिन्हें मिले प्रसन्न ह्वै न जाति-भेद मानियें॥\n सुभाग-लाग पाइ हौ, प्रसंश कंठ लाइ हौ, \n सिराय नैंन देखि कैं, अभेद बुद्धि आनियैं।\n कृपालु ह्वै सु भाखि हैं धरम्म पुष्ट राखि हैं,\n श्रीव्यासनन्द नाम कौ अलभ्य लाभ जानियें ॥2॥\n\n हरिवंश नाम सर्व सार छाँड़ि लेत बहुत भार, \n राज - विभौ देखि कैं विषै-विषम्म भोवहीं। \n जोरु होत साधु संग आनि करत प्रीति भंग, \n मान-काज राजसीन के जु मुक्ख जोवहीं ॥ \n जहाँ तहाँ अन्न खात, सखी कहत आप गात, \n सकल द्यौस द्वन्द जात रात सर्व सोवहीं । \n प्रसिद्ध व्यासनन्द नाम जानि-बूझि छोड़हीं, \n प्रमाद तें लिये बिना जनम्म बाद खोवहीं ॥3॥\n\n हरिवंश नाम हीन खीन दीन देखिये सदा, \n कहा भयौ बहुज्ञ ह्वै पुरान वेद पढ्ढहीं । \n कहा भयौ भये प्रवीन जानि मानिये जगत्त, \n लोक रीझि शोभ कौं बनाइ बात गढ्ढहीं ॥ \n कहा भयौ किये करम्म जज्ञ दान देत देत, \n फलन पाइ उच्च उच्च देवलोक चढ्ढहीं । \n पर्यौ प्रवाह काल के कदापि छूटि है नहीं, \n श्रीव्यासनन्द नाम जो प्रतीति सौं न रट्टहीं ॥4॥\n\n ! जय जय श्रीहित अलभ्य लाभ प्रकरण की जय जय श्रीहित हरिवंश !\n"},
    {"verseNumber": "16. श्रीहित मान-सिद्धान्त", "verseText": "बानी श्रीहरिवंश की, सुनहु रसिक चित लाय । \n जेहि विधि भयौ अबोलनौ, सो सब कहौं समुझाय ॥1॥ \n श्रीहरिवंश जु कथि कही, सोरु सुनाऊँ गाइ ।\n बानी श्रीहरिवंश की, नित मन रही समाइ ॥2॥ \n श्रीहरिवंश अबोलनौ, प्रगट प्रेम-रस सार । \n अपनी बुद्धि न कछु कहौं, सो बानी उच्चार ॥3॥ \n श्रीहरिवंश जु क्रीड़हीं, दम्पति रस समतूल। \n सहज समीप अबोलनौ, करत जु आनँद मूल ॥4॥ \n काहे कौं डारत भामिनी, हौं जु कहत इक बात । \n नैंक वदन सन्मुख करौ, छिन छिन कलप सिरात ॥5॥ \n वे चितवत तुव वदन-विधु, तू निज चरण निहारत । \n वे मृदु चिबुक प्रलोवहीं, तू कर सौं कर टारत॥6॥\n वचन अधीन सदा रहै, रूप समुद्र अगाध । \n प्राणरवन सौं कत करत, बिनु आगस अपराध ॥7॥\n चितयौ कृपा करि भामिनी, लीने कंठ लगाइ । \n सुख-सागर पूरित भये, देखत हियौ सिराइ ॥8॥ \n सेवक शरण सदा रहै, अनत नहीं विश्राम। \n बानी श्री हरिवंश की, कै हरिवंशहि नाम ॥9॥ \n ! जय जय श्रीहित मान-सिद्धांत प्रकरण की जय जय श्रीहित हरिवंश !\n\n ॥ जय जय श्री दामोदर दास (सेवक जी) कृत श्री सेवक वाणी जू की जय जय श्रीहित हरिवंश ॥\n"}
  ]